+++
title = "Галосныя літары"
chapter = "Правапіс галосных"
section = "Арфаграфія"
weight = 1
draft = false
+++

1. У беларускім алфавіце 10 галосных літар: __а__, __о__, __у__, __ы__, __э__, __е__, __ё__, __і__, __ю__, __я__.

2. Літары __а__, __о__, __э__, __у__ пішуцца ў пачатку слова і пасля цвёрдых зычных для абазначэння адпаведных галосных гукаў. Літара __і__ пішацца ў пачатку слова, пасля зычных пішацца __ы__ або __і__ ў залежнасці ад цвёрдасці або мяккасці зычных. Літары __е__, __ё__, __ю__, __я__ ў пачатку слова, у сярэдзіне слова пасля галосных, ў (у нескладовага), раздзяляльнага мяккага знака і апострафа абазначаюць на пісьме спалучэнне зычнага гука [й] з галоснымі [э], [о], [у], [а]: _елка_ – [йэ]лка, _юны_ – [йу]_ны_, _яма_ – [йа]_ма_; _паехаў_ – _па_[йэ]_хаў_, _паёк_ – _па_[йо]_к_, _саюз_ – _са_[йу]_з_; _здароўе_ – _здароў_[йэ]; _льеш_ – _ль_[йэ]_ш_; _аб’езд_ – _аб_[йэ]_зд_, _б’ю_ – _б_[йу], _сям’я_ – _сям_[йа].

3. Літары __я__, __ё__, __е__, __ю__, __і__ пасля зычных абазначаюць мяккасць зычных і адпаведныя галосныя гукі [а], [о], [э], [у], [і]: _сяду_ – [с’а]_ду_, _вязу_ – [в’а]_зу_, _мёд_ – [м’о]_д_, _лета_ – [л’э]_та_, _люты_ – [л’у]_ты_, _ліст_ – [л’і]_ст_.

4. Кропкі над літарай __ё__ абавязковыя. Кропка над літарай __і__ малой абавязковая. Над літарай __І__ вялікай у друкаваных тэкстах кропка не ставіцца, а ў рукапісных тэкстах кропка абавязковая.