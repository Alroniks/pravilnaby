+++
title = "Правапіс літар а, о, э ў складаных словах"
chapter = "Правапіс галосных"
section = "Арфаграфія"
weight = 5
draft = false
+++

1. У складаных словах можа быць адзін асноўны і адзін або некалькі пабочных націскаў. Калі ў другой частцы складанага слова націск на першым складзе, то ў першай частцы замест __о__ пішацца __а__: _дабрадзе'й_, _скарахо'д_, _салява'р_, _дабрая'касны_, _галавало'мка_, _вадасхо'вішча_, _малатабо'ец_, _бамбасхо'вішча_, _раўнапра'ўе_.
<br>Літара __о__ захоўваецца ў складаных словах, першай часткай якіх з’яўляюцца __слова-__, __што-__, __фота-__, __мота-__: _словафо'рма_, _словатво'рчасць_; _штодзённы_, _штоме'сяц_, _штого'д_; _фотазды'мак_, _фотако'пія_, _фотаплёнка_, _фотака'мера_, _фотавы'стаўка_ і г.д.; але: _фатагра'фія_ і вытворныя ад яго; _мотаго'нкі_, _мотакро'с_, _мотаспо'рт_ і г.д.; але: _матаво'з_, _матацы'кл_ і вытворныя ад іх.

2. Калі ў другой частцы складанага слова націск не на першым складзе, то ў першай частцы захоўваецца __о__: _аснo'вапалажэ'нне_, _бавo'ўнапрадзі'льны_, _вo'гнетрыва'лы_, _вo'даразмеркава'льнік_, _вагo'нарамо'нтны_, _вo'стракамбінацы'йны_, _высo'каідэ'йны_, _галo'ўнакама'ндуючы_, _кo'рманарыхто'ўка_, _кo'негадо'ўля_.
<br>У першай частцы некаторых складаных слоў, асабліва навуковых тэрмінаў, можа выразна праяўляцца пабочны націск і тады, калі асноўны націск падае на першы склад другой часткі. У такім выпадку пад пабочным націскам у першай частцы захоўваецца напісанне __о__: _агo'рафо'бія_, _азo'насто'йкі_, _азo'тнакі'слы_, _збo'жжасхо'вішча_, _кo'ксага'завы_, _мангo'лазна'ўства_, _мo'вазна'ўства_, _мo'вазна'ўчы_, _матo'разбо'рка_, _рабo'тада'вец_, _слo'ватво'рчасць_, _фo'ндасхо'вішча_ і інш.
<br>Ва ўсіх іншых выпадках напісанне падобных слоў вызначаецца па слоўніку.

3. Літара __о__ пішацца ў першай частцы складаных слоў, калі другая частка пачынаецца з __ў__ (у нескладовага): _марозаўсто'йлівы_, _торфаўбо'рачны_, _вогнеўсто'йлівы_, _збожжаўбо'рка_.

4. Лічэбнікі ад 600 да 800 утвараюць асобны тып складаных слоў, у якіх першая частка скланяецца і пішацца як самастойнае слова.
<br>Напрыклад:<blockquote><pre>
Н. _шэсцьсот_           _семсот_        _восемсот_
Р. _шасцісот_           _сямісот_       _васьмісот_
Д. _шасцістам_          _сямістам_      _васьмістам_
В. _шэсцьсот_           _семсот_        _восемсот_
Т. _шасцюстамі_         _сямюстамі_     _васьмюстамі_
М. (аб) _шасцістах_     _сямістах_      _васьмістах_</pre></blockquote>

5. Гук [э] ў першай частцы складаных слоў захоўваецца і абазначаецца літарай __э__: _мэтанакіраваны_, _мэтазгодна_, _рэдказубы_, _шэравокі_, _арэхападобны_, _крэдытаздольнасць_, _тэлебачанне_.

6. У складаных словах, утвораных ад лічэбніка ў форме роднага склону і іншага слова, першая частка пішацца так, як яна пішацца ў родным склоне лічэбніка: _трохдзённы_, _чатырохпавярховы_, _шасціствольны_, _шасцісоты_, _пяцідзёнка_, _дзесяцігодка_, _сямікласнік_, _васьмігадовы_, _васьмісоты_, _дзевяціградусны_, _саракагоддзе_, _саракапяцітонны_, _двухсотметровы_.

7. Калі складаныя словы маюць у сваім складзе больш за дзве часткі, то кожная з іх пішацца як асобна ўзятае слова: _авіяматорабудаванне_, _аўтатрактарабудаванне_, _аэрафотапрыбор_.
